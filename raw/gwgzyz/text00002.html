<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" lang="zh-CN" xml:lang="zh-CN">
<head><meta content="HTML Tidy, see www.w3.org" name="generator" />
<title>古文观止译注</title>
<link href="flow0003.css" rel="stylesheet" type="text/css" />
<meta content="text/html; charset=utf-8" http-equiv="Content-Type" />
</head>
<body id="2RHM0-b96754824d7a44a88928c725e71914ab">
<h2>《古文观止》原序</h2>
<p class="preface">余束发就学时，辄喜读古人书传。每纵观大意，于源流得失之故，亦尝探其要领。若乃析义理于精微之蕴，辨字句于毫发之间，此衷盖阙如也。</p>
<p class="preface">岁戊午，奉天子命抚八闽，会稽章子、习子，以古文课余子于三山之凌云处。维时从子楚材，实左右之。楚材天性孝友，潜心力学，工举业，尤好读经史，于寻常讲贯之外，别有会心，与从孙调侯，日以古学相砥砺。调侯奇伟倜傥，敦尚气谊，本其家学，每思继序前人而光大之。二子才气过人，下笔洒洒数千言无懈漫，盖其得力于古者深矣。</p>
<p class="preface">今年春，余统师云中，寄身绝塞，不胜今昔聚散之感。二子寄余古文观止一编，阅其选，简而该，评注详而不繁，其审音辨字，无不精切而确当。披阅数过，觉向时之所阙如者，今则辴然以喜矣。以此正蒙养而裨后学，厥功岂浅鲜哉。亟命付诸梨枣，而为数语，以弁其首。</p>
<p class="signature">康熙三十四年五月端阳日<br/>
愚伯兴祚题</p>
</body>
</html>
